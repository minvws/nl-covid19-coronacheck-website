---
layout: content
lang: nl
showBreadCrumbs: true
title: Informatie over de CoronaCheck app met ingang van 1 juli 2023 
redirect_from: /privacy
---
Met ingang van 1 juli 2023 verstrekt het Ministerie van Volksgezondheid, Welzijn en Sport geen gegevens meer voor het aanmaken van een scanbare QR code in de CoronaCheck app. De reden hiervoor is dat op die datum de rechtsgrondslag voor het uitgeven van digitale EU-COVID-certificaten (DCC’s) door de minister van VWS is komen te vervallen. De desbetreffende gegevens worden ook niet langer door de minister bewaard.

De CoronaCheck app stelt gebruikers wel in staat om de DCC’s die vóór 1 juli in de applicatie zijn aangemaakt te bewaren en te downloaden. Echter, alleen de gegevens die op uiterlijk 30 juni 2023 lokaal in de CoronaCheck app zijn opgenomen worden op het apparaat bewaard.

De CoronaCheck app is hierdoor met ingang van 1 juli 2023 enkel een archief van gegevens die vóór 1 juli zijn verwerkt. Er vindt geen nieuwe verwerking van persoonsgegevens meer plaats. De applicatie zal enkel nog de gegevens kunnen tonen die vóór 1 juli 2023 zijn ingeladen en in een DCC zijn omgezet. Het is niet meer mogelijk om nieuwe DCC’s aan te maken. De gegevens worden bij het openen van de applicatie niet opnieuw opgehaald of opnieuw verwerkt. 

De beschikbare gegevens worden tot 31 december 2023 op het apparaat bewaard. Daarna wordt de app uitgeschakeld en zullen de gegevens niet meer op het apparaat toegankelijk zijn. Indien de gegevens of de CoronaCheck app op enig moment door de gebruiker worden verwijderd, worden tevens de lokaal opgeslagen gegevens verwijderd. 

*Waarschuwing:* Bij het tonen van een QR code ziet de controleur alle gegevens die met de QR-code in de CoronaCheck app zichtbaar worden gemaakt. Dit zijn de gegevens die lokaal op het apparaat zijn opgeslagen en die zijn gekoppeld aan de CoronaCheck app. [Klik hier voor een overzicht van die gegevens](#overzicht-van-verwerkte-persoonsgegevens). Bedenk dat als je de QR-code in de CoronaCheck app laat scannen in een land buiten de EU of de Schengenzone, daar andere regels voor het beschermen van persoonsgegevens kunnen gelden. De CoronaCheck app biedt de mogelijkheid om DCC’s te downloaden als PDF. Deze PDF kan naar eigen inzicht worden opgeslagen of gedeeld met anderen.Je bent zelf verantwoordelijk voor het al dan niet ter inzage geven van je gegevens via de CoronaCheck app of door het delen van een PDF.


## Overzicht van verwerkte persoonsgegevens

### Persoonsgegevens die voor 1 juli werden verwerkt bij uitgifte van een EU DCC

- IP-adres dat de betrokkene gebruikte bij het aan laten maken van het Bewijsmiddel
- BSN van betrokkene
- Voor- en achternamen van betrokkene
- Organisatie bij wie vaccinatie-, of herstelgegevens zijn opgehaald.
- Bij test- of herstelbewijs:
  - Unieke code van de test
  - Type test
  - Testnaam
  - Datum en tijd testafname
  - Datum en tijd van vaststelling testresultaat
  - Ziekteverwekker waarop getest is
  - Testproducent
  - Naam van testcentrum
  - Uitslag van de test (negatief voor testbewijs, positief voor herstelbewijs)

- Alleen bij vaccinatiebewijs:
  - Datum/datums toedieningen
  - Unieke code van vaccinatie
  - Ziekteverwekker waar het vaccin tegen werkt
  - Vaccintype
  - Vaccinnaam
  - Handelsvergunninghouder of producent van het vaccin
  - Volgnummer in reeks vaccinaties/doses

### Persoonsgegevens die zijn opgeslagen in de QR-code die je toont aan controleurs:
 
#### EU DCC

Persoonsgegevens die in de EU DCC (QR-code) zijn opgenomen ongeacht het type (test-, vaccinatie- of herstelbewijs):

- Naam: familienaam of familienamen en voornaam of voornamen en eventueel tussenvoegsel
- Geboortedatum
- Doelziekte of ziekteverwekker (bijvoorbeeld: SARS-CoV-2 en/of varianten daarop)
- Uniek certificaatnummer
- Lidstaat waar test/vaccinatie is uitgevoerd of herstelbewijs is verkregen
- Afgever van het EU DCC, dat is voor Nederland VWS

De QR-code voor het EU DCC als testbewijs bevat naast de algemene gegevens:

- Geregistreerde datum en tijdstip van testafname
- Type test
- Naam van de test (facultatief voor NAAT (PCR) test)
- Naam van de testproducent (facultatief voor NAAT (PCR) test)
- Testresultaat
- Testcentrum of -faciliteit (optioneel bij snelle antigeentest)

De QR-code voor het EU DCC als vaccinatiebewijs naast de algemene gegevens:

- Vaccin/profylaxe (type vaccin, bv. mRNA-vaccin of antigeen-vaccin)
- Vaccinnaam
- Handelsvergunninghouder of producent van het vaccin
- Volgnummer in reeks vaccinaties/doses
- Vaccinatiedatum, met vermelding datum van laatst ontvangen dosis

De QR-code voor het EU DCC als herstelbewijs bevat in aanvulling op de algemene gegevens de volgende gegevens:

- Datum eerste positieve testresultaat
- Datum vanaf wanneer certificaat geldig is
- Datum tot wanneer certificaat geldig is
